---
title: Totálne protézy
date: 2021-11-06T15:43:41.279Z
description: Ako prebieha výroba totálnej náhrady
image: img/243321560_983639418864285_3474320303671109063_n.jpg
---
Totálna náhrada je typ protézy, ktorá sa zhotovuje ak pacient prišiel o všetky zuby. Mala by sa zhotoviť 6 mesiacov po poslednej extrakcii, ak chcem zabezpečiť aby Vám vydržala niekoľko rokov, bez výraznejších úprav.

Postup pozostáva z 5 fáz, ktoré pozostávajú z vytvorenia kópie situácie v ústach pacienta, rekonštrukcie vzájomného postavenia horného a dolného zuboradia a výberu farby a tvaru zubov.

**1. fáza- základné odtlačky**

V tejto fáze Vám zhotovíme základne odtlačky úst, na základe ktorých si zubným technik zhotoví predbežný model situácie v ústach. Na ňom potom na mieru zhotoví odtlačkové lyžice. 

**2. fáza- individuálne odtlačky**

Pomocou na mieru zhotovených odtlačkových lyžíc Vám v ambulancii zhotovíme definitívny odtlačok úst. Na základe toho odtlačku si technik zhotoví model, presnú kópiu situácie v ústach. Na tomto modeli potom vyrobí šablóny z vosku.

**3.- fáza- voskové šablóny**

Voskovými šablónami Vám v ambulancii zaregistrujeme vzájomnú polohu sánky a čeľuste, veľkosť a farbu zubov. S týmito informáciami Vám technik pripraví model budúcej náhrady so zubami osadenými vo voskovom tele náhrady.

**4. fáza- skúška zubov vo vosku**

V tejto fáze je protézka takmer hotová, skontroluje sa či sedí veľkosť, farba, tvar zubov a ich vzájomné postavenie. Ak áno náhrada sa môže dokončiť.

**5. fáza- hotová totálna náhrada**

Po dokončení náhrady v laboratóriu sa v ambulancii ešte náhrada odskúša, poprípade jemne upraví ak niekde tlačí.



Ak by Vás náhrada začala tlačiť až po pár dňoch od odovzdania, neváhajte nás kontaktovať.